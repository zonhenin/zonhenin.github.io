<!DOCTYPE html>
<html>
<head>
	<meta http-equiv="Content-Type" content="text/html; charset=utf-8"/>
	<title>锡庆里往事</title>
	<link rel="stylesheet" href="https://stackpath.bootstrapcdn.com/font-awesome/4.7.0/css/font-awesome.min.css" integrity="sha384-wvfXpqpZZVQGK6TAh5PVlGOfQNHSoD2xbE+QkPxCAFlNEevoEH3Sl0sibVcOQVnN" crossorigin="anonymous">
	<script src="https://code.jquery.com/jquery-3.5.1.min.js" integrity="sha256-9/aliU8dGd2tb6OSsuzixeV4y/faTqgFtohetphbbj0=" crossorigin="anonymous"></script>
	<script src="https://cdnjs.cloudflare.com/ajax/libs/jquery.blockUI/2.70/jquery.blockUI.js" integrity="sha512-QSb5le+VXUEVEQbfljCv8vPnfSbVoBF/iE+c6MqDDqvmzqnr4KL04qdQMCm0fJvC3gCWMpoYhmvKBFqm1Z4c9A==" crossorigin="anonymous"></script>
	<script async src="//busuanzi.ibruce.info/busuanzi/2.3/busuanzi.pure.mini.js"></script>

	<link rel="stylesheet" href="web.css">
	<script src="web.js"></script>
</head>
<body>
<div class="zhrr-text">
	<div class="zhrr-title">锡庆里往事</div>
	<ul class="zhrr-tools">
		<li>
			<a href="javascript:void(0)" title="下载"><i class="fa fa-download"></i></a>
			<ul>
				<li><a href="锡庆里往事——手机.pdf">PDF手机</a></li>
				<li><a href="锡庆里往事——平板.pdf">PDF平板</a></li>
				<li><a href="锡庆里往事.epub">EPUB</a></li>
			</ul>
		</li>	</ul>

	<h1 id="唐家湾">唐家湾</h1>
<p>2017年清晨，“万有全唐家湾小菜场”里，喧闹中百味混杂。北方大厦对过个胡梯浪向，已经人轧人。望下看，摊连摊，贩挨贩，向南绵延三百余米，大小弄堂数不胜数四通八达；单讲胡梯上去个室内市场，也堪称品种齐全，物美价廉。</p>
<p><img src="唐家湾小菜场.jpg" /></p>
<p>搿搭是大上海顶早个小菜场，没“之一”两字，建于1903年。而大约莫100年前，脱小菜场一般年纪个庄锡庆也来到了此地，见到了与现在相当个繁华。</p>
<div class="zhrr-direct">
<p>庄锡庆指辣小菜场东首个空地，对伊个父亲讲：“就迭搭，我房子造好，将来买小菜赛过霞飞路介便当。望东有白云观，朝南有惠中堂，走走侪勿到廿分钟。我天天去拜，仙人或者上帝总归会得保佑我生意吧！”</p>
<p>庄锡庆个父亲讲：“其他侪好，但不过伊拉讲斜桥南是坟墩。有眼近，风水勿大好吧？”</p>
<p>庄锡庆讲：“迭个有啥啦？讲近也有段路要走𫪁。人总有一天要翘辫子个，离坟近，我个子孙送我葬还省得远𫪁。”</p>
<p>“侬只小鬼头只有几岁啊？”庄父嘲嘲伊，“葛侬预备房子造啥样子？”</p>
<p>庄锡庆答：“必须是洋房，三层，顶少要十几间。我花园里要种一棵白玉兰，子子孙孙看到树，侪可以想起我。”</p>
<p>庄父继续嘲：“小鬼掼派头啊？侬将来结仔婚也只有两家头，要介许多房间发痴？”</p>
<p>庄锡庆胸一挺，讲：“我要养大儿子、二儿子、三儿子……我每个儿子还要大孙子、二孙子、三孙子……我还怕房间勿够多𫪁——到辰光要伊拉一道送我葬！”</p>
</div>
<p>庄锡庆个房子后来就造好了，但伊并没葬辣上海，推测伊客死他乡。辣辣搿个几十年里，庄家命运起起落落，历经富足殷实、生离死别、骨肉失散、天各一方。单论其中一桩事体，侪未必稀奇。但上海个近代历史中，有多少条“锡庆”里，每条“锡庆”里，侪有过一位“庄锡庆”叹息过。搿个也作兴是阿拉上海人个公共记忆？</p>
<h1 id="烟囱管">烟囱管</h1>
<p>我出生于80年代，从记事起，就好奇洋房里个点滴事物。我经常问我母亲问题，而伊也自幼生活于此。从听到个一眼零碎个信息里，我再了解到庄家个部分故事。庄锡庆本人，我并未见过。</p>
<p>我一直勿欢喜洋房个暗洞：从房子东面进来，过道狭窄，终年勿见太阳，漆黑阴冷，日里向走走也抖抖豁豁。</p>
<p>我问母亲：“上海人住房紧张，条件侪勿理想，我懂个。但为啥阿拉小区个暗洞要搿能设计？”</p>
<p>伊答道：“搿幢房子一开始并勿是公房，而是一个五金厂老板个花园洋房。</p>
<p>“老板个名字叫庄锡庆。阿拉103号弄堂大门口有两个字，虽然拨人家用水泥存心涂过，但还是看得见印子：‘锡庆里，1922年建’，就是庄锡庆个名字。庄锡庆住进来埃歇，洋房勿比孙中山故居逊色，一等一个豪华。</p>
<p>“现在103号弄堂大门口个位置，本来是铁门，靠了旁边石头围墙，门一关，就是庄锡庆私人财产。按伊设想，洋房入口辣南面。大理石个台阶，宽得来可容三个人平排走。拱形个大门，两边柱头，高头遮阳棚。拱门进来个胡梯，直通二楼客堂间，就是现在万伯伯屋里。</p>
<p><img src="拱形门.jpg" /></p>
<p>“之所以有得暗洞，是因为房子经历了两次历史事件。锡庆里辣原法租界内，以唐家湾为界，同时代还有英美等国个公共租界。1941年，太平洋战争爆发，东洋人拿法英美等国个人赶脱，一时上海滩盗贼横行。庄锡庆为保平安，拿洋房南面个门封脱，胡梯拆脱。入口开到东面，存心修成暗洞，让外人勿容易进得来。暗洞尽头，搭出临时木头胡梯，通二楼西面后厢房。日军投降以后，庄锡庆放仔炮仗，拿南面个正门再修成脱原先一样。伊是完美主义者，拿暗洞到底个临时胡梯拆脱了。</p>
<p>“到了五几年碰着公私合营，庄锡庆为躲避仇家，再拿南面个拱门胡梯拆脱，重新启用暗洞，再造临时胡梯。搿趟伊财力吃紧，所以工程质量介搭浆。”</p>
<p>我问：“庄锡庆屋里介好，一定是大老板咯？伊是哪能个人啊？”</p>
<p>母亲说：“我也没看见过伊，只认得伊两个囡儿。</p>
<p>“我小辰光跟了侬外公、外婆搬进搿幢房子。除脱阿拉，还有张阿姨跟大张姐姐、小张姐姐。张阿姨自家住辣马桶间隔壁朝东个小间，让大张姐姐睏辣前头西面搿间，小张姐姐睏辣东面最南间。其他房间侪已经拨锁脱空关了，包括一楼脱三层楼所有个房间。</p>
<p>“妈妈小辰光脱小张姐姐白相了最好。伊拉屋里有只风琴，我经常去弹。伊书架高头侪是乐谱，里向头还夹了几张黑胶唱片，不过留声机坏脱放勿出声音。偶尔看到伊翻乐谱辰光，眼神有点异样，勿像小学生应该有个。</p>
<p>“张阿姨辣吉安路个厂里上班，后首来厂改成了小学，就是侬读个小学，原先埃面是法藏讲寺。张阿姨为仔多赚两钿，拨张家两个姐姐吃牛肉，工作卖力，脱领导要求做夜班。日里向，伊还要买小菜、汏衣裳、生煤炉、烧饭。</p>
<p>“我从来就没看见过张阿姨辣先生，就问外公究竟。伊讲：‘张阿姨没结过婚，老早是庄锡庆个佣人，比女主人小十多岁。庄锡庆是资本家，前两年去香港做生意了，两个小姑娘实际浪姓庄，是伊个囡儿。不过记牢：侬辣外头人面前千万只好叫伊拉张姐姐，否则要闯祸。’”</p>
<p>我问：“葛末庄锡庆两个囡儿我也没看到过呀。或者是囡儿个后代又改姓了，所以我勿认得？”</p>
<p>母亲讲：“勿是。两个囡儿后首来侪出过事体。</p>
<p>小张姐姐没读初中，毕业以后就脱社会接触了。伊欢喜带人到张阿姨脱大小张姐姐屋里参观。有段辰光，伊专门带同一个哥哥转来，迭个哥哥比大张姐姐还大几岁。张阿姨好像勿大欢喜迭个哥哥，背后头讲伊是小流氓。之后，小张姐姐从夜到老晏转来，发展到夜不归宿，有一日出去之后就再无音讯，直到张阿姨过世！”</p>
<p>我问：“伊拨小流氓拐脱了？”</p>
<p>母亲答：“‘小流氓’勿一定哪能流氓。但我猜想，小流氓乱轧坏道，朋友个朋友个朋朋友里向有得拐子大流氓，就发生了悲剧。</p>
<p>“事体过脱第二年，大张姐姐五爱中学（原惠中学塾，后改为五爱中学，再后头改为李惠利中学，再再后头改为比乐中学）毕业。为了支援国家建设，去黑龙江接受贫下中农再教育了。走个搿日，12月份，张阿姨脱大张姐姐早浪四点钟就出门了。张阿姨衣着单薄，拿厚衣裳侪拨了伊，还为伊烧了十斤熟牛肉，让伊带仔路高头吃。大张姐姐大包小包又背又拎，怪张阿姨拨伊物事忒多没必要，张阿姨勿停个关照啥个物事阿里只包里寻。”</p>
<p>我问：“所以现在‘大张姐姐’屋里住个陈家，‘小张姐姐’屋里个孙家，侪是伊拉跑脱以后搬进来个？”</p>
<p>母亲讲：“勿是。小张姐姐个房间原本是主人房，顶大。现在孙家屋里是拿伊房间一揦两个一半，另外一半是郑家。但是大张姐姐跑脱以后，最先搬进来个还勿是陈家，而是冯家，之后调拨陈家。同样道理，小张姐姐个房间一揦两以后，一半拨了赵家，之后调拨钱家、孙家；另外一半周家、吴家，最后到郑家。”</p>
<p>我问：“再后头，阿拉个邻舍就陆续搬进来了？”</p>
<p>母亲讲：“对。几年后，底楼、三层楼侪拨住满，直到花园里也搭满棚棚，大家地方侪紧张。</p>
<p>“张阿姨隔壁个劳家，劳括币辣爸爸辣张家阿姨门口脱伊自家门口当中，用砖头砌了灶头，劳括币辣爸爸一烧饭，就乌烟瘴气，张阿姨只好门一关，一家头迓进去勿敢响。”</p>
<p>我讲：“我晓得个，‘大张姐姐’就是去插队落户了，二舅舅二阿姨侪去过。好像一般性侪好回来个对𠲎？”</p>
<p>母亲答：“勿是。从理论高头讲，是转勿来个。二舅舅是要读大学；二阿姨声称要照顾外婆：伊拉再回得来。70年代末，为防止社会混乱，一般知青有大小原因借口个，侪准许回原籍。但是，有一种情况是批勿准个，就是已经当地结婚个说话——除非离脱。</p>
<p>“大张姐姐一去就是十几年，辣当地结了婚，外加养了一对龙凤胎。但伊还是一家头回上海了，讲因为有严重个胃病。”</p>
<p>明显，“大张姐姐”为了回来离婚了。</p>
<p>母亲继续讲：“但可悲个是，伊转来后，原来姐妹两家头个房间侪已住进陌生人。大张姐姐辣张阿姨屋里住了一年多，寻了居委脱勿晓得多少干部，侪没结果，最后只好再去黑龙江谋生了。”</p>
<p>我问：“三层楼烟囱像煞吃过炮弹，哪能会个？讲起来淞沪会战打到阿拉屋里来过？”</p>
<p>母亲讲：“淞沪会战地方远了，脱阿拉浑身勿搭界。讲起搿桩事体，罪过了。</p>
<p>“小大张姐姐跑脱之后，伊拉两间房间就侪拨政府锁脱空关了。刚没人竳个几年，五爱中学个学生子——大张姐姐个学弟学妹——夜到没事体就叫仔‘消灭资本家余孽，斩草除根！’个口号，用花园里个石头厾玻璃窗。小张姐姐个窗门拨弄得侪是洞，落雨刮风，房间里就水满金山，拿地浪向个木头泡烂脱，水一直从缝缝里漏到一楼。</p>
<p>“张阿姨去寻有关部门，讲要去修，一直没人睬伊。伊讲只要脱伊拿锁开出来，伊可以自家出铜钿修。人家干部对伊讲：‘侬十几年来，一直是拿白卡借住辣锡庆里个。房子又勿是侬个，侬管卵个闲事？’张阿姨反复解释因为两位张姐姐一定会得转来个，伊求人家讲：‘我倪东家留下来两个囡儿。大囡儿去黑龙江劳动，小囡儿跟伊个朋友出去白相。伊拉虽然还没转来，但再多等两年，总归会得转来个。房子坏得迭能，我要修好仔等伊拉转来继续竳。’人家听得莫名其妙。</p>
<p>“再后头，一天半夜，暴雨忽闪。小张姐姐房间个壁炉拨雨水灌满，湿透个烟囱管，赛过避雷针。一声巨响，屋头顶也赛过要穿脱，一米多宽砖头砌个烟囱，应声一断两。妈妈拨吓醒，吵得睏勿着，爬起来去马桶间，就听见张阿姨一家头辣房间里哭！”</p>
<h1 id="味精厂">味精厂</h1>
<p>1993年3月，某个礼拜六，我吉安路小学中浪向放学。辣屋里一直等到夜快头，母亲再下班，从唐家湾买好小菜转来。伊辣门口汏衣裳，劳括币齐巧辣灶头搭生火，生仔一半。</p>
<p>一行四人，包括年近古稀轮椅浪个男子，四十几岁个妇女，两个十廿岁衣着朴素个男青年，从暗洞搭上来了。两青年扛了轮椅连老人，踏了老旧个木头胡梯，显得分外沉重，台阶异响勿断。青年想用胡梯两侧个木板借力，咔嚓咔嚓，勿敢再试。</p>
<p>四人到了二楼，中年妇女推仔轮椅，对门口两位居民道：“我倪从香港过来。我个爷爷四十几年前是锡庆里个东家。我倪今朝来，是为了瞻仰伊个故居。麻烦，麻烦。”</p>
<p>我问母亲：“阿里个东家？东面有四家？阿里家？”</p>
<p>母亲解释道：“‘东家’就是房子主人个意思。”</p>
<p>我又问：“阿里间个主人呢？是万伯伯，还是郑爷叔屋里？”</p>
<p>我瞎缠个辰光，劳括币炉子也勿生了，主动要带伊拉兜兜，抢辣前头拿轮椅望楼高头抬。我跟辣伊拉后头去看闹猛。</p>
<p>到了三层楼，一行人停辣晒台南首。轮椅老人辣两青年搀扶下底，勉力立起来。伊从晒辣海个衣裳被头空隙中指指楼底下，预备讲言话。劳括币邪气识相，拿伊晾个物事，勿管干个湿个，统统捏辣一道，地浪向一摆，勿嫌鄙龌龊。视线就清了。</p>
<p>轮椅老人讲：“爸爸当年住进锡庆里，第一日就种白玉兰，就是迭棵。”伊指辣海个是棚户群中一间𧾁出来个房子。房子从里向生出棵树，穿出屋头顶，高过房子几倍，枝叶像洋伞介，拿房子侪罩牢仔——下底为人居，树上作鸟窠。</p>
<p>伊指辣两间棚棚房子，讲：“此地原先是花房。”又指辣弄堂口过街楼讲：“之前迭搭呒没二楼，一楼是黄包车亭子。”</p>
<p>伊继续讲：“本来晒台高头只有迭间、迭间脱迭间（伊指了指其中几间相对正气个房间），交关宽舒，可以踏脚踏车。</p>
<p>“迭根烟囱管通二楼主人房个壁炉。妈妈生肺结核怕冷，爸爸辣房间里烧壁炉陪牢伊，一直到妈妈跑脱。”</p>
<p>老人指辣西北面个高房子讲：“天厨味精厂。妈妈老底子顶欢喜脱爸爸辣晒台里伏太阳。伊基本浪每趟侪要骄傲个提起味精厂，伊话：‘东洋人统统侪滚蛋，我倪上海人要吃上海滩自家个味精！’”</p>
<p>中年妇女指辣东面远处带两只球个高楼，问老人：“迭个是啥？”</p>
<p>老人勿清爽；劳括币答：“该个是东方明珠电视塔啊。80年代末期以来，上海城市建设日新月异，高楼大厦如雨后春笋般拔地而起。归个东方明珠91年开工，将来会是上海个标志啊。尓笃要感兴趣，我可以带尓笃去参观，呒不问题啊！”——看伊讲言话个腔调，像煞背书一样，勿晓得伊搿个几句是从电视里还是啥地方批发得来个。</p>
<p>一行人又回到二楼，老人向伊后辈逐一介绍了各间房间个历史脱庄锡庆个事迹。辣末，伊讲：“㑚应该对爸爸哪能来香港，有所了解。</p>
<p>“民国36年，蒋介石败局已定，坏消息接连传来。爸爸个故友查先生来寻爸爸，伊是上海滩‘日月报馆’个老板。伊话伊要去香港避难，建议爸爸跟了伊跑。爸爸话妈妈旧年生毛病，到现在还㬟恢复，等伊痊愈仔再好一道去人生地勿熟个户荡闯。</p>
<p>“但，妈妈毛病一直㬟好。后首来，三日两头有勿二勿三个人上门寻爸爸晦气。爸爸拿南面客堂间个胡梯拆脱……”</p>
<p>老人讲起各路仇家哪能来捣蛋，以及庄府入口改造个事体。</p>
<p>老人继续讲：“爸爸一直㬟拿外头形势话拨妈妈听，直到妈妈跑脱个一天……</p>
<p>“迭一日天灰蒙蒙个，四周侪是工厂，排出来个废气呛得我都㗅咙冒烟。早浪头，妈妈咳醒了。伊从西面后厢房爬起来，对老早就候辣床边个爸爸话：‘我想去晒台伏太阳。’</p>
<p>“爸爸话：‘今朝天气勿好，晒台风大，侬现在忌吹风，还是覅去了，等侬身体好转，我倪日日可以伏太阳。侬阿要听周璇？我放拨侬听？’</p>
<p>“妈妈话：‘我是勿会好了，趁我现在还走得到三层楼，还是让我去看看吧。’</p>
<p>“爸爸话：‘勿会个。我昨日仔刚刚去寻过台佛史牧师（D.H. Davis，1880年始建惠中堂，1889年开办惠中学塾），伊话我交关虔诚，上帝记我功德，托梦拨伊特为提到侬，上帝会得差玉皇大帝王母娘娘下凡，助侬毛病好转个。’</p>
<p>“妈妈话：‘晒台里勿好去，去前头大房间阿好？我也好看看窗外个白玉兰？’</p>
<p>“爸爸话：‘兴慈法师（法藏讲寺长老）话过，锡庆里风水勿推板，就是南面迭间勿适合生病人。顶好要搬到西面后厢房，拿腰门关脱，再勿会受东南瘟星侵扰。’</p>
<p>“妈妈㬟听爸爸劝，还是开了房门，话：‘腰门勿好开，我到过道里走走总归勿碍事吧？’爸爸也勿忍心揦牢伊。但妈妈一跑出去，还是听出了异样——外头唢呐放肆，锣鼓震天。‘啥路道，哪能辣做啥人个道场啊？’</p>
<p>“腰门开出来。我辣南面主人房个阳台脱丁力对峙。丁力是爸爸个徒弟，五金厂车间主任。伊带了十几个流氓辣楼下头骂山门。两个阿妹迓辣张阿姨房间里勿敢出来——迭个一切，还是拨妈妈看到了……</p>
<p>“妈妈走到阳台里，见楼下停了两只墨墨黑个棺材，当中摆只花圈，左右一幅对联：</p>
<p>“‘沉痛悼念庄锡庆及其痨病鬼夫人，无情埋葬日本鬼子及其汉奸走狗！’</p>
<p>“丁力看到妈妈出来，话：‘师姆娘啊，侬要劝劝㑚先生看清形势哦。现在已经建国了，万恶个资本家虽然死有余辜——（丁力指辣爸爸鼻头）尤其有种介资本家还勾结日本鬼子——但组织是宽容个，对𠲎？㑚先生上趟拿五金厂交出来，组织上㬟待亏㑚，还拨㑚吃定息。现在教㑚拿锡庆里公私合营，哪能资本家贪婪个本性又暴露，勿肯配合了啦？’</p>
<p>“爸爸妈妈一向痛恨东洋人，日军也已经投降仔十几年了，迭种无中生有实在下作。</p>
<p>“爸爸拿妈妈望后厢房拖，妈妈硬劲勿走，跟赛过众牲个丁力论道理。只几句就气得鲜血喷出，爸爸再拉伊得动。丁力只出老狞笑道：‘哦哟哦哟，侬看，痨病鬼吐血了，痨病鬼吐血了喏。哈哈……’</p>
<p>“妈妈回到房间啥个也㬟话，又睏觉了。等伊再醒转来，已经是齐夜快了，爸爸一直㬟吃，候辣床边。</p>
<p>“妈妈话：‘庆阿哥，我要再看一趟天厨味精厂。’</p>
<p>“‘庆阿哥’是妈妈老底子刚认得爸爸个辰光，对伊个昵称。迭个已经是啥个年代了啊？</p>
<p>“爸爸勿晓得应该哪能话——楼下头个瘟牲还㬟滚蛋——妈妈又话：‘风水问题勿影响个，北窗搭看看也可以了。’</p>
<p>“北窗外头，夕阳西垂，天加二灰暗。</p>
<p><img src="天厨味精厂.jpg" /></p>
<p>“妈妈眼望味精厂话：‘庆阿哥，当年我倪刚结婚，是一道眼看了天厨味精厂从平地造起来个啊。十六浦船只川流不息，霓虹灯照亮夜空，唐家湾小贩日日有新面孔，五金厂蒸蒸日上，侬为工人辣后弄堂造个石库门，人越住越多：上海滩蓬勃发展。埃歇点辰光，天几化个蓝，井水甜味味个，日脚过得鲜得来，赛过佛手牌味精。’</p>
<p>“‘日脚过得鲜得来，赛过佛手牌味精。’ 妈妈又重复了遍。</p>
<p>“话好仔，又睏了，然后就再㬟醒过来。”</p>
<p>老人讲到此地，停了歇，又继续讲：“妈妈跑脱之后，爸爸就带我来香港了。辣半路，脱阿拉同行个王伯伯，拨鲨鱼埃个……埃个……脱了。”</p>
<h1 id="箱中谜">箱中谜</h1>
<div class="zhrr-direct">
<p>搿一日，庄锡庆对张阿姨讲：“我今朝发寒热，竳西面后厢房要睏一整日。我教我儿子陪辣海就好，就勿麻烦侬过来了。”</p>
<p>庄锡庆用仔大半日功夫，整理出了一叠老照片，拿油布包好。再拿压缩饼干脱阿司匹林分了两份。吃仔中饭就脱庄子睏觉了。</p>
<p>半夜里，伊爬起来，拿照片贴身囥好，推醒庄子，轻声道：“按计划分头行动。”两家头拿好预备个物事，钱财一眼也勿敢带。</p>
<p>庄锡庆开台灯写了张条子，拿张阿姨房门掀开条缝。伊盯牢睏着个张阿姨，呆牢了——搿只面孔也曾年方二八，美艳动人啊。11岁个小张也辣伊眠床浪，抱牢伊酣睡。小姑娘头发辣黑暗中都看得见光泽，眼𥈊毛又长又密，面孔粉笃笃。</p>
<p>啥人甘愿拿自家屋里个人，连同搿笔辛苦打拼得来个财富厾脱啊？</p>
<p>庄锡庆望辣海，心里辣煎熬：“我要勿要拿伊叫醒一道跑？留伊下来，我放勿落心；带了伊走，路高头凶险重重，我两个囡儿明显过勿去，又离勿开伊。伊拉勿跑，倒作兴一眼呒啥呢？我是资本家，伊拉又勿是。”</p>
<p>另外一头，庄子从主人房个玻璃窗望楼下扫了遍，再到弄堂口𬑇了𬑇。回转来通报没异常，催伊抓紧。</p>
<p>庄锡庆拿纸条夹了门缝缝，门虚掩仔。两个人灯也勿敢开，摸仔黑，迓出自家个屋里。</p>
<p>过脱一歇歇，一阵风吹过，门“嘎嘎”，开大了眼，纸头phia，落了地浪。张阿姨睏梦头一惊，爬起仔看到纸条，已预感勿妙。工整个字迹道：</p>
<div class="zhrr-letter">
<p>小莉：</p>
<p>有侬相伴廿三年来，我十分甜蜜幸福，却㬟待侬哪能好过。乃终大难临头，还要再来托侬，实在意勿过。</p>
<p>我走个迭𡉑，前路茫茫，吉凶未卜。奈何留下仔两个囡儿，年幼无依，望侬肯管教伊拉。尤其是小囡儿，伊天性纯良，勿识人心险恶——我间主人房，请侬让拨伊竳，教伊少吃眼苦头；西面前头间，予我大囡儿。我其他一切财产，侬可以自由处置。</p>
<p>我庄某人虽勿是慈善家，但自问办事待人无愧于心，却何故天地难容？远走他乡，或有出路。愿锡庆里此后太太平平，㑚一家三口，安居其中，好永享天伦之乐。</p>
<p style="text-align: right" align="right">
珍重，勿念<br />
庆
</p>
</div>
</div>
<p>轮椅上个老人道：“爸爸经常话：‘我对㑚妈妈脱张阿姨两家头——我是有事体对勿起㑚妈妈；但我一生一世顶顶亏欠个，还是㑚张阿姨啊。’</p>
<p>“爸爸拨我一只箱子，吩咐我决计勿可以拆开来看，只话里向有封信。将来万幸可以回转上海滩，碰着仔张阿姨，勿管伊有啥变化，一定要拿箱子交到伊手。万一……”</p>
<p>老人对劳括币描述了张阿姨个特征，随即问起了伊个情况。</p>
<p>劳括币道：“归个老太婆一直一个子过日脚，大前年俚总算死脱……去世哉。”</p>
<p>老人讲：“爸爸话，否则就交到我两个阿妹手里。”</p>
<p>中年妇女就向劳括币打听“两张”个下落，得到了伊拉个坏消息。</p>
<p>老人讲：“爸爸又话，假使侪交勿到，就拿箱子烧脱，也算是对伊个交待。”</p>
<p>劳括币道：“勿能烧，勿能烧。倪房子是木头做个，烧了要着火。倪呒不地方住，乃哪能弄法？”</p>
<p>中年妇女谢过劳括币预备离开，劳括币道：“谢末勿必谢，但是倷看，我陪了尓笃介许多辰光，呒不功劳也有苦劳吧？阿有两钿拨我零用？”</p>
<p>中年妇女头也勿敢抬，推了轮椅转身就跑，两个青年后头跟辣海。走出几步，其中一个青年回转来，袋袋里挖出一把角子，边拣边数，拨了劳括币几钿。</p>
<p>老旧个胡梯仿佛唉叹个二胡，一行人下楼了。</p>
<h1 id="大事记">大事记</h1>
<p>1903年：唐家湾水边设摊；庄锡庆出生</p>
<p>1904年：庄妻出生</p>
<p>1908年：唐家湾填河修路，小菜场渐具规模</p>
<p>1917年：张阿姨出生</p>
<p>1922年：锡庆里建成</p>
<p>1923年：天厨味精厂迁至顺昌路330号</p>
<p>1924年：庄子出生</p>
<p>1929年：佛手牌味精冲出上海，驰名世界，天厨味精厂厂房连年扩建</p>
<p>1933年：张阿姨入庄家</p>
<p>1941年：太平洋战争爆发，庄府正门第一次改造</p>
<p>1943年：长女（大张）出生</p>
<p>1945年：日军投降，庄府正门修复</p>
<p>1945年：幼女（小张）出生</p>
<p>1946年：庄妻患病</p>
<p>1947年：日月报馆查先生南渡</p>
<p>1954年：《公私合营暂行条例》通过，庄府正门第二次改造</p>
<p>1956年：庄妻病故，庄锡庆携子逃亡</p>
<p>1958年：第一家房客入住</p>
<p>1960年：小张失联</p>
<p>1961年：大张下乡</p>
<p>1966年：文革开始</p>
<p>1968年：庄府遭雷击，烟囱损坏</p>
<p>1974年：大张离婚回沪</p>
<p>1975年：大张再赴黑龙江谋生</p>
<p>1990年：张阿姨孤独中去世</p>
<p>1993年：庄子遵父遗命至故居寻访张阿姨</p>
<p><strong>2017年：唐家湾小菜场停业待拆</strong></p>
<p><strong>2019年：原天厨味精厂厂房（已被列入4422处不可移动文物）于争议中拆毁</strong></p>
<p><strong>2022年：锡庆里拆迁，百余户移居；经黄浦区区政府评估批准，老树白玉兰被砍倒</strong></p>
<p>自此，庄家往事，随锡庆里一道，灰飞烟灭了。</p>


	<img src="庄府二楼平面图.jpg" alt="庄府二楼平面图" style="width: 100%;"></img>
	
	<audio controls>
		<source src="锡庆里往事.webm" type="audio/webm">
		<source src="锡庆里往事.mp3" type="audio/mp3">
	</audio>
	
	<hr id="footer" />
	<span id="busuanzi_container_site_pv">
		点击数：<span id="busuanzi_value_site_pv"></span>
	</span>
</div>

<div id="message-on-load" style="display:none; cursor: default; padding-top: 0.5em; padding-bottom: 0.5em;">
	<div>欢喜箇篇文章？欢迎转载！</div>
	<input style="margin-top: 0.5em;" type="button" id="message-on-load-ok" value="晓得了" />
</div>
</body>
</html>