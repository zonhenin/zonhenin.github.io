<!DOCTYPE html>
<html>
<head>
	<meta http-equiv="Content-Type" content="text/html; charset=utf-8"/>
	<title>锡庆里往事</title>
	<link rel="stylesheet" media="screen" href="https://fontlibrary.org/face/babelstone-han" type="text/css"/>
	<link rel="stylesheet" href="https://stackpath.bootstrapcdn.com/font-awesome/4.7.0/css/font-awesome.min.css" integrity="sha384-wvfXpqpZZVQGK6TAh5PVlGOfQNHSoD2xbE+QkPxCAFlNEevoEH3Sl0sibVcOQVnN" crossorigin="anonymous">
	<link rel="stylesheet" href="https://cdnjs.cloudflare.com/ajax/libs/toastr.js/latest/toastr.min.css" crossorigin="anonymous">
	<script src="https://code.jquery.com/jquery-3.5.1.min.js" integrity="sha256-9/aliU8dGd2tb6OSsuzixeV4y/faTqgFtohetphbbj0=" crossorigin="anonymous"></script>
	<script src="https://cdnjs.cloudflare.com/ajax/libs/toastr.js/latest/toastr.min.js" crossorigin="anonymous"></script>

	<link rel="stylesheet" href="web.css">
	<script src="web.js"></script>
</head>
<body>
<div class="zhrr-text">
	<div class="zhrr-title">锡庆里往事</div>
	<ul class="zhrr-tools">
		<li>
			<a href="javascript:void(0)" title="字体"><i class="fa fa-font"></i></a>
			<ul>
				<li><a id="babel-stone" href="javascript:void(0)">吴语专用字体</a></li>
				<li><a id="safe-font" href="javascript:void(0)">通用兼容字体</a></li>
				<li><a id="download-font" href="BabelStoneHan.ttf">下载专用字体</a></li>
			</ul>
		</li>
		<li><a href="javascript:void(0)" onclick="wechat();" title="转朋友圈"><i class="fa fa-weixin"></i></a></li>
		<li><a href="锡庆里往事.epub" title="下载"><i class="fa fa-download"></i></a></li>
	</ul>

	<h1 id="唐家湾">唐家湾</h1>
<p>2017年清晨，“万有全唐家湾小菜场”里，喧闹中百味混杂。北方大厦对过个胡梯<a href="#fn1" class="footnote-ref" id="fnref1" role="doc-noteref"><sup>1</sup></a>浪向，已经人轧人<a href="#fn2" class="footnote-ref" id="fnref2" role="doc-noteref"><sup>2</sup></a>。望下看，摊连摊，贩挨贩，向南绵延三百余米，大小弄堂数不胜数四通八达；单胡梯上去个室内市场，也堪称品种齐全，物美价廉。</p>
<p><img src="唐家湾小菜场.jpg" /></p>
<p>箇<span class="zhrr-st" data-text="𡍲" data-alt="𡍲" data-mobile="搭">搭</span><a href="#fn3" class="footnote-ref" id="fnref3" role="doc-noteref"><sup>3</sup></a>是大上海顶早个小菜场，没“之一”两字，建于1903年。而大约莫100年前，替<a href="#fn4" class="footnote-ref" id="fnref4" role="doc-noteref"><sup>4</sup></a>小菜场一般年纪个庄锡庆也来到了此地，见到了与现在相当个繁华。</p>
<div class="zhrr-direct">
<p>庄锡庆指垃小菜场东首个空地，对伊个父亲讲：“就迭<span class="zhrr-st" data-text="𡍲" data-alt="𡍲" data-mobile="搭">搭</span>，我房子造好，将来买小菜赛过霞飞路介便当。望北有白云观，朝南有惠中堂，走走侪弗到廿分钟。我天天去拜，仙人或者上帝总归会得保佑我生意吧！”</p>
<p>庄锡庆个父亲讲：“其他侪好，但不过伊拉讲斜桥南是坟墩。有眼近，风水弗大好吧？”</p>
<p>庄锡庆讲：“迭个有啥啦？讲近也有段路要走<span class="zhrr-st" data-text="𫪁" data-alt="唻" data-mobile="唻">唻</span>。人总有一天要翘辫子个，离坟近，我个子孙送我葬还省得遠<span class="zhrr-st" data-text="𫪁" data-alt="唻" data-mobile="唻">唻</span>。”</p>
<p>“侬隻小鬼头只有几岁啊？”庄父嘲嘲伊，“葛侬预备房子造啥样子？”</p>
<p>庄锡庆答：“必须是洋房，三层，顶少要十几间。我花園里要种一棵白玉兰，子子孙孙看到树，侪可以想起我。”</p>
<p>庄父继续嘲：“小鬼掼派头阿？侬将来结之婚也只有两家头，要介许多房间发痴？”</p>
<p>庄锡庆胸一挺，讲：“我要养大兒子、二兒子、三兒子……我每个兒子还要大孙子、二孙子、三孙子……我还怕房间弗够多<span class="zhrr-st" data-text="𫪁" data-alt="唻" data-mobile="唻">唻</span>——到辰光要伊拉一淘送我葬！”</p>
</div>
<p>庄锡庆个房子后来就造好了，但伊並没葬垃上海，推测伊客死他乡。垃拉箇个几十年里，庄家命运起起落落，历经富足殷实、生离死别、骨肉失散、天各一方。单论其中某桩事体，侪未必稀奇。但上海弗晓得有多少条“锡庆”里，每条“锡庆”里，侪有得一位“庄锡庆”叹息过。箇个也作兴是阿拉上海人个公共记憶？</p>
<h1 id="烟囱管">烟囱管</h1>
<p>我出生于80年代，从记事起，就好奇洋房里个点滴事物。我经常问我母亲问题，而伊也自幼生活于此。从听到个一眼零碎个信息里，我纔了解到庄家个部分故事。庄锡庆本人，我並未见过。</p>
<p>我一直弗欢喜洋房个暗洞：从房子东面进来，过道狭窄，终年弗见太阳，漆黑阴冷，日里向走走也抖抖豁豁。</p>
<p>我问母亲：“上海人住房紧张，条件侪弗理想，我懂个。但为啥阿拉小区个暗洞要箇恁设计？”</p>
<p>伊答道：“箇幢房子一开始並弗是公房，而是一个五金厂老板个花園洋房。</p>
<p>“老板个名字叫庄锡庆。阿拉103号弄堂大门口有两个字，虽然畀人家用水泥存心涂过，但还是看得见印子：‘锡庆里，1922年建’，就是庄锡庆个名字。庄锡庆住进来埃歇，洋房弗比孙中山故居逊色，一等一个豪华。</p>
<p>“现在103号弄堂大门口个位置，本来是铁门，靠了旁边石头围墙，门一关，就是庄锡庆私人财产。按伊设想，洋房入口垃南面。大理石个臺阶，宽得来可容三个人平排走。拱形个大门，两边柱头，高头遮阳棚。拱门进来个胡梯，直通二楼客堂间，就是现在万伯伯屋里。</p>
<p><img src="拱形门.jpg" /></p>
<p>“之所以有得暗洞，是因为房子经历了两次历史事件。锡庆里垃原法租界内，以唐家湾为界，同时代还有英美等国个公共租界。1941年，太平洋战争爆发，东洋人拿法英美等国个人赶脱，一时上海滩盗贼横行。庄锡庆为保平安，拿洋房南面个门封脱，胡梯拆脱。东面开出入口，存心修成暗洞，让外人弗容易进得来。暗洞尽头，搭出临时木头胡梯，通二楼西面后厢房。日军投降以后，庄锡庆放之炮仗，拿南面个正门再修成替原先一样。伊是完美主义者，拿暗洞到底个临时胡梯拆脱了。</p>
<p>“到了五几年碰着公私合营，庄锡庆为躲避仇家，再拿南面个拱门胡梯拆脱，重新启用暗洞，再造临时胡梯。箇趟伊财力吃紧，所以造了介搭浆。”</p>
<p>我问：“庄锡庆屋里介好，一定是大老板咯？伊是哪恁个人阿？”</p>
<p>母亲说：“我也没看见过伊，只认得伊两个囡兒。</p>
<p>“我小辰光跟了侬外公、外婆搬进箇幢房子。除脱阿拉，还有张阿姨跟大张姐姐、小张姐姐。张阿姨自家住垃马桶间隔壁朝东个小间，让大张姐姐睏垃前头西面箇间，小张姐姐睏垃东面最南间。其他房间侪已经畀空关锁脱了，包括一楼替三层楼所有个房间。</p>
<p>“妈妈小辰光替小张姐姐白相了最好。伊拉屋里有隻风琴，我经常去弹。伊书架高头侪是乐谱，里向头还夹了几张黑胶唱片，不过留声机坏脱放弗出声音。偶尔看到伊翻乐谱辰光，眼神有点异样，弗像小学生应该有个。</p>
<p>“张阿姨垃吉安路个厂里上班，后首来厂改成了小学，就是侬读个小学，原先埃面是法藏讲寺。张阿姨为之多赚两钿，畀张家两个姐姐吃牛肉，工作卖力，替领导要求做夜班。日里向，伊还要买小菜、汏衣裳、生煤炉、烧饭。</p>
<p>“我从来就没看见过张阿姨拉先生，就问外公究竟。伊讲：‘张阿姨没结过婚，老早是庄锡庆个佣人，比女主人小十多岁。庄锡庆是资本家，前两年去香港做生意了，两个小姑娘实际浪姓庄，是伊个囡兒。不过记牢：侬垃外头人面前千万只好叫伊拉张姐姐，否则要闯祸。’”</p>
<p>我问：“葛末庄锡庆两个囡兒我也没看到过呀。或者是囡兒个后代又改姓了，所以我弗认得？”</p>
<p>母亲讲：“弗是。两个囡兒后首来侪出过事体。</p>
<p>小张姐姐没读初中，毕业以后就替社会接触了。伊欢喜带人到张阿姨替大小张姐姐屋里参观。有段辰光，伊经常带同一个哥哥转来，迭个哥哥比大张姐姐还大几岁。张阿姨好像弗大欢喜迭个哥哥，背后头讲伊是小流氓。之后，小张姐姐从夜到老晏转来，发展到夜不归宿，有一日出去之后就再无音讯，直到张阿姨过世！”</p>
<p>我问：“伊畀小流氓拐脱了？”</p>
<p>母亲答：“‘小流氓’弗一定哪恁流氓。但我猜想，小流氓乱轧坏淘，朋友个朋友个朋朋友里向有得拐子大流氓，就发生了悲剧。</p>
<p>“事体过脱第二年，大张姐姐五爱中学（原惠中中学，后改为五爱中学，再后头改为李惠利中学，再再后头改为比乐中学）毕业。为了支援国家建设，去黑龙江接受贫下中农再教育了。走个箇日，12月份，张阿姨替大张姐姐早浪四点钟就出门了。张阿姨衣着单薄，拿厚衣裳侪畀了伊，还为伊烧了十斤熟牛肉，让伊带之路高头吃。大张姐姐大包小包又背又拎，怪张阿姨畀伊物事忒多没必要，张阿姨弗停个关照啥个物事阿里隻包里寻。”</p>
<p>我问：“所以现在‘大张姐姐’屋里住个陈家，‘小张姐姐’屋里个孙家，侪是伊拉跑脱以后搬进来个？”</p>
<p>妈妈讲：“弗是。小张姐姐个房间原本是主人房，顶大。现在孙家屋里是拿伊房间一揦两个一半，另外一半是郑家。但是大张姐姐跑脱以后，最先搬进来个还弗是陈家，而是冯家，之后调畀陈家。同样道理，小张姐姐个房间一揦两以后，一半畀了赵家，之后调畀钱家、孙家；另外一半周家、吴家，最后到郑家。”</p>
<p>我问：“再后头，阿拉个邻舍就陆续搬进来了？”</p>
<p>母亲讲：“对。几年后，底楼、三层楼侪畀住满，直到花園里也搭满棚棚，大家地方侪紧张。</p>
<p>“张阿姨隔壁个劳家，劳括币拉爸爸垃张家阿姨门口替伊自家门口当中，用砖头砌了灶头——侬可能弗认得老底子个灶头——劳括币拉爸爸一烧饭，就乌烟瘴气，张阿姨只好门一关，一家头迓进去弗敢响。”</p>
<p>我讲：“我晓得个，‘大张姐姐’就是去插队落户了，二舅舅二阿姨侪去过。好像一般性侪好回来个对<span class="zhrr-st" data-text="𠲎" data-alt="𠲎" data-mobile="伐">伐</span>？”</p>
<p>母亲答：“弗是。从理论高头讲，是转弗来个。二舅舅是要读大学；二阿姨声称要照顾外婆：伊拉纔回得来。70年代末，为防止社会混乱，一般知青有大小原因借口个，侪准许回原籍。但是，有一种情况是批弗准个，就是已经当地结婚个说话——除非离脱。</p>
<p>“大张姐姐一去就是十几年，垃当地结了婚，外加养了一对龙凤胎。但伊还是一家头回上海了，讲因为有严重个胃病。”</p>
<p>明显，“大张姐姐”为了回来离婚了。</p>
<p>母亲继续讲：“但可悲个是，伊转来后，原来姐妹两家头个房间侪已住进陌生人。大张姐姐垃张阿姨屋里住了一年多，寻了居委替弗晓得多少干部，侪没结果，最后只好再去黑龙江谋生了。”</p>
<p>我问：“三层楼烟囱像煞吃过炮弹，哪恁会个？讲起来淞沪会战打到阿拉屋里来过？”</p>
<p>母亲讲：“淞沪会战地方遠了，替阿拉浑身弗搭界。讲起箇桩事体，罪过了。</p>
<p>“两个姐姐跑脱之后，伊拉两间房间就侪畀政府锁脱空关了。刚没人竳个几年，五爱中学个学生子——大张姐姐个学弟学妹——夜到没事体就叫之‘消灭资本家余孽，斩草除根！’个口号，用花園里个石头厾玻璃窗。小张姐姐个窗门畀弄得侪是洞，落雨刮风，房间里就水漫金山，拿地浪向个木头泡烂脱，水一直从缝缝里漏到一楼。</p>
<p>“张阿姨去寻有关部门，讲要去修，一直没人睬伊。伊讲只要替伊拿锁开出来，伊可以自家出铜钿修。人家干部对伊讲：‘侬十几年来，一直是拿白卡借住垃锡庆里个。房子又弗是侬个，侬管卵个闲事？’张阿姨反複解释因为两位张姐姐一定会得转来个，伊求人家讲：‘我倪东家留下来两个囡兒。大囡兒去黑龙江劳动，小囡兒跟伊个朋友出去白相。伊拉虽然还没转来，但再多等两年，总归会得转来个。房子坏得迭恁，我要修好之等伊拉转来继续竳。’人家听得莫名其妙。</p>
<p>“再后头，一天半夜，暴雨忽闪。小张姐姐房间个壁炉畀雨水灌满，湿透个烟囱管，赛过避雷针。一声巨响，屋头顶也赛过要穿脱，一米多宽砖头砌个烟囱，应声一断两。妈妈畀吓醒，吵得睏弗着，爬起来去马桶间，就听见张阿姨一家头垃房间里哭！”</p>
<h1 id="味精厂">味精厂</h1>
<p>1993年3月，某个礼拜六，我吉安路小学中浪向放学。垃屋里一直等到夜快头，母亲纔下班，从唐家湾买好小菜转来。伊垃门口汏衣裳，劳括币齐巧垃伊祖传个灶头<span class="zhrr-st" data-text="𡍲" data-alt="𡍲" data-mobile="搭">搭</span>生火，生之一半。</p>
<p>一行四人，包括年近古稀轮椅浪个男子，四十几岁个妇女，两个十廿岁衣着朴素个男青年，从暗洞<span class="zhrr-st" data-text="𡍲" data-alt="𡍲" data-mobile="搭">搭</span>上来了。两青年扛了轮椅连老人，踏了老旧个木头胡梯，显得分外沉重，臺阶异响弗断。青年想用胡梯两侧个木板借力，咔嚓咔嚓，弗敢再试。</p>
<p>四人到了二楼，中年妇女推之轮椅，对门口两位居民道：“我倪从香港过来。我个爷爷四十几年前是锡庆里个东家。我倪今朝来，是为了瞻仰伊个故居。麻烦，麻烦。”</p>
<p>我问母亲：“阿里个东家？东面有四家？阿里家？”</p>
<p>母亲解释道：“‘东家’就是房子主人个意思。”</p>
<p>我又问：“阿里间个主人呢？阿是东面某间？”</p>
<p>我瞎缠个辰光，劳括币炉子也弗生了，主动要带伊拉兜兜，抢垃前头拿轮椅望楼高头抬。我跟垃伊拉后头去看闹猛。</p>
<p>到了三层楼，一行人停垃晒臺南首。轮椅老人垃两青年搀扶下底，勉力立起来。伊从晒垃𡋤个衣裳被头空隙中指指楼底下，预备讲言话。劳括币邪气识相，拿伊晾个物事，弗管干个湿个，统统捏垃一淘，地浪向一摆，弗嫌鄙龌龊。视线就清了。</p>
<p>轮椅老人讲：“爸爸当年住进锡庆里，第一日就种白玉兰，就是迭棵。”伊指垃𡋤个是棚户群中一间<span class="zhrr-st" data-text="𧾁" data-alt="𧾁" data-mobile="杂">杂</span>出来个房子。房子从里向生出棵树，穿出屋头顶，高过房子几倍，枝叶像洋伞介，拿房子侪罩牢之——下底为人居，树上做鸟窠。</p>
<p>伊指垃两间棚棚房子，讲：“此地原先是花房。”又指垃弄堂口过街楼讲：“之前迭<span class="zhrr-st" data-text="𡍲" data-alt="𡍲" data-mobile="搭">搭</span>呒没二楼，一楼是黄包车亭子。”</p>
<p>伊继续讲：“本来晒臺高头只有迭间、迭间替迭间（伊指了指其中几间相对正气个房间），交关宽舒，可以踏脚踏车。</p>
<p>“迭根烟囱管通二楼主人房个壁炉。妈妈生肺结核怕冷，爸爸垃房间里烧壁炉陪牢伊，一直到妈妈跑脱。”</p>
<p>老人指垃西北面个高房子讲：“天厨味精厂。妈妈老底子顶欢喜替爸爸垃晒臺里伏太阳。伊基本浪每趟侪要骄傲个提起味精厂，伊话：‘东洋人统统侪滚蛋，我倪上海人要吃上海滩自家个味精！’”</p>
<p>中年妇女指垃东面遠处带两隻球个高楼，问老人：“迭个是啥？”</p>
<p>老人弗晓得，劳括币讲：“辣个四东方明渣电四塔哇。进辣80年代，丧海衬四建设肋新月异，摩天大楼纷纷登厂。辣个东方明渣91年开工，将来灰四丧海底标志哇。里们路果感兴趣，下可以带里们去参观，没得问题啊！”</p>
<p>一行人又回到二楼，老人向伊后辈逐一介绍了各间房间个历史替庄锡庆个事迹。拉末，伊讲：“㑚应该对爸爸哪恁来香港，有所了解。</p>
<p>“民国36年，蒋介石败局已定，坏消息接连传来。爸爸个故友查先生来寻爸爸，伊是上海滩‘日月报馆’个老板。伊话伊要去香港避难，建议爸爸跟了伊跑。爸爸话妈妈旧年生毛病，到现在还㬟恢復，等伊痊愈之纔好一淘去人生地弗熟个户荡闯。</p>
<p>“但，妈妈毛病一直㬟好。后首来，三日两头有弗二弗三个人上门寻爸爸晦气。爸爸拿南面客堂间个胡梯拆脱……”</p>
<p>老人讲起各路仇家哪恁来捣蛋，以及庄府入口改造个事体。</p>
<p>老人继续讲：“爸爸一直㬟拿外头形势话畀妈妈听，直到妈妈跑脱个一天……</p>
<p>“迭一日天灰蒙蒙个，四周侪是工厂，排出来个烟呛鼻头，我都弗适意。早浪头，妈妈咳醒了。伊从西面后厢房爬起来，对老早就候垃床边个爸爸话：‘我想去晒臺伏太阳。’</p>
<p>“爸爸话：‘今朝天气弗好，晒臺风大，侬现在忌吹风，还是覅去了，等侬身体好转，我倪日日可以伏太阳。侬阿要听周璇？我放畀侬听？’</p>
<p>“妈妈话：‘我是弗会好了，趁我现在还走得到三层楼，还是让我去看看吧。’</p>
<p>“爸爸话：‘弗会个。我昨日之刚刚去寻过臺佛史牧师（惠中堂建立者），伊话我交关虔诚，上帝记我功德，托梦畀伊特为提到侬，上帝会得差玉皇大帝王母娘娘下凡，助侬毛病好转个。’</p>
<p>“妈妈话：‘晒臺里弗好去，去前头大房间阿好？我也好看看窗外个白玉兰？’</p>
<p>“爸爸话：‘兴慈法师（法藏讲寺长老）话过，锡庆里风水弗推板，就是南面迭间弗适合生病人。顶好要搬到西面后厢房，拿腰门关脱，纔弗会受东南瘟星侵扰。’</p>
<p>“妈妈㬟听爸爸劝，还是开了房门，话：‘腰门弗好开，我到过道里走走总归弗碍事吧？’爸爸也弗忍心揦牢伊。但妈妈一跑出去，还是听出了异样——外头唢呐放肆，锣鼓震天。‘啥路道，哪恁垃做啥人个道场阿？’</p>
<p>“腰门开出来。我垃南面主人房个阳臺替丁力对峙。丁力是爸爸个徒弟，五金厂车间主任。伊带了十几个流氓垃楼下头骂山门。两个阿妹迓垃张阿姨房间里弗敢出来——迭个一切，还是畀妈妈看到了……</p>
<p>“妈妈走到阳臺里，见楼下停了两隻墨墨黑个棺材，当中摆隻花圈，左右一幅对联：</p>
<p>“‘沉痛悼念庄锡庆及其痨病鬼夫人，无情埋葬日本鬼子及其汉奸走狗！’</p>
<p>“丁力看到妈妈出来，话：‘师姆娘啊，侬要劝劝㑚先生看清形势哦。现在已经建国了，万恶个资本家虽然罪该万死——（丁力指垃爸爸鼻头）尤其有种介资本家还勾结日本鬼子——但组织是宽容个，对<span class="zhrr-st" data-text="𠲎" data-alt="𠲎" data-mobile="伐">伐</span>？㑚先生上趟拿五金厂交出来，组织上㬟待亏㑚，还畀㑚吃定息。现在教㑚拿锡庆里公私合营，哪恁资本家贪婪个本性又暴露，弗肯配合了啦？’</p>
<p>“爸爸妈妈一向痛恨东洋人，日军也已经投降之十几年了，迭种无中生有实在下作。</p>
<p>“爸爸拿妈妈望后厢房拖，妈妈硬劲弗走，跟赛过众牲个丁力论道理。只几句就气得鲜血喷出，爸爸纔拉伊得动。丁力一帮子出老一边拿花園里个石头望高头厾，一边狞笑，嘴巴里话：‘哦哟哦哟，侬看，痨病鬼吐血了，痨病鬼吐血了喏。哈哈……’</p>
<p>“妈妈回到房间啥个也㬟话，又睏觉了。等伊再醒转来，已经是齐夜快了，爸爸一直㬟吃，候垃床边。</p>
<p>“妈妈话：‘庆阿哥，我要再看一趟天厨味精厂。’</p>
<p>“‘庆阿哥’是妈妈老底子刚认得爸爸个辰光，对伊个昵称。迭个已经是啥个年代了啊？</p>
<p>“爸爸弗晓得应该哪恁话——楼下头个瘟牲还㬟滚蛋——妈妈又话：‘风水问题弗影响个，北窗<span class="zhrr-st" data-text="𡍲" data-alt="𡍲" data-mobile="搭">搭</span>看看也可以了。’</p>
<p>“北窗外头，夕阳西垂，天加二灰暗。</p>
<p><img src="天厨味精厂.jpg" /></p>
<p>“妈妈眼望味精厂话：‘庆阿哥，当年我倪刚结婚，是一淘眼看天厨味精厂从平地造起来个啊。十六浦船隻川流不息，霓虹灯照亮夜空，唐家湾小贩日日有新面孔，五金厂蒸蒸日上，侬为工人垃后弄堂造个石库门，人越住越多：上海滩蓬勃发展。埃歇点辰光，天几化个蓝，井水甜味味个，日脚过得鲜得来，赛过佛手牌味精。’</p>
<p>“‘日脚过得鲜得来，赛过佛手牌味精。’ 妈妈又重複了遍。</p>
<p>“话好之，又睏了，然后就再㬟醒过来。”</p>
<p>老人讲到此地，停了歇，又继续讲：“妈妈跑脱之后，爸爸就带我来香港了。垃半路，替阿拉同行个王伯伯，畀鲨鱼埃个……埃个……脱了。”</p>
<h1 id="箱中谜">箱中谜</h1>
<div class="zhrr-direct">
<p>箇一日，庄锡庆对张阿姨讲：“我今朝发寒热，竳西面后厢房要睏一整日。我教我兒子陪垃𡋤就好，就弗麻烦侬过来了。”</p>
<p>庄锡庆用之大半日功夫，整理出了一叠老照片，拿油布包好。再拿压缩饼干替阿司匹林分了两份。吃之中饭就替庄子睏觉了。</p>
<p>半夜里，伊爬起来，拿照片贴身囥好，推醒庄子，轻声道：“按计划分头行动。”两家头拿好预备个物事，钱财一眼也弗敢带。</p>
<p>庄锡庆开臺灯写了张条子，拿张阿姨房门掀开条缝。伊盯牢睏着个张阿姨，呆牢了——箇隻面孔也曾年方二八，美艳动人啊。11岁个小张也垃伊眠床浪，抱牢伊酣睡。小姑娘头发垃黑暗中都看得见光泽，<span class="zhrr-st" data-text="眼𥈊毛" data-alt="眼𥈊毛" data-mobile="眼睫毛">眼睫毛</span>又长又密，面孔粉笃笃。</p>
<p>啥人甘愿拿自家屋里个人，连同箇笔辛苦打拼得来个财富厾脱啊？</p>
<p>庄锡庆望垃𡋤，心里垃煎熬：“我要弗要拿伊叫醒一淘跑？留伊下来，我放弗落心；带了伊走，路高头凶险重重，我两个囡兒明显过弗去，又离弗开伊。伊拉弗跑，倒作兴一眼呒啥呢？我是资本家，伊拉又弗是。”</p>
<p>另外一头，庄子从主人房个玻璃窗望楼下扫了遍，再到弄堂口<span class="zhrr-st" data-text="𬑇" data-alt="张" data-mobile="张">张</span>了<span class="zhrr-st" data-text="𬑇" data-alt="张" data-mobile="张">张</span>。回转来通报没异常，催伊抓紧。</p>
<p>庄锡庆拿纸条夹了门缝缝，门虚掩之。两个人灯也弗敢开，摸之黑，迓出自家个屋里。</p>
<p>过脱一歇歇，一阵风吹过，门“嘎嘎”，开大了眼，纸头phia，落了地浪。张阿姨睏梦头一惊，爬起之看到纸条，已预感弗妙。工整个字迹道：</p>
<div class="zhrr-letter">
<p>小莉：</p>
<p>有侬相伴廿三年来，我十分甜蜜幸福，却㬟待侬哪恁好过。乃终横祸临头，还要再来托侬，实在意弗过。</p>
<p>我走个迭<span class="zhrr-st" data-text="𡉑" data-alt="𡉑" data-mobile="大">大</span>，前路茫茫，吉凶未卜。奈何留下之两个囡兒，年幼无依，望侬肯管教伊拉。尤其是小囡兒，伊天性纯良，弗识人心险恶，我间主人房，请侬让畀伊竳，教伊少吃眼苦头；西面前头间，予我大囡兒。我其他一切财产，侬可以自由处置。</p>
<p>我庄某人虽弗是慈善家，但自问办事待人无愧于心，却何故天地难容？遠走他乡，或有出路。愿锡庆里此后太太平平，㑚一家三口，安居其中，好永享天伦。</p>
<p style="text-align: right" align="right">
珍重，勿念<br />
庆
</p>
</div>
</div>
<p>轮椅上个老人道：“爸爸经常话：‘我对㑚妈妈替张阿姨两家头——我是有事体对弗起㑚妈妈；但我一生一世顶顶亏欠个，还是㑚张阿姨啊。’</p>
<p>“爸爸畀我一隻箱子，吩咐我决计弗可以拆开来看，只话里向有封信。将来万幸可以回转上海滩，碰着之张阿姨，弗管伊有啥变化，一定要拿箱子交到伊手。万一……”</p>
<p>老人指了指马桶间隔壁一间，问劳括币：“迭家人家还垃𡋤？”</p>
<p>劳括币道：“辣个老推怕一则一个仑渣，大前年总算四……去世了。”</p>
<p>老人讲：“爸爸话，否则就交到我两个阿妹手里。”</p>
<p>中年妇女就问劳括币“两张”个下落，得到了伊拉个坏消息。</p>
<p>老人讲：“爸爸又话，假使侪交弗到，就拿箱子烧脱，也算是对伊个交待。”</p>
<p>劳括币道：“乖乖隆地冬，不仑烧，不仑烧。下们的访子四木透做底，烧了要着火。下们没得地方渣，要没得命底。”</p>
<p>中年妇女谢过劳括币预备离开，劳括币道：“不要谢，不要谢，但是呢……里看，下配了里们这么多世吼，没得功劳也有苦劳吧？有零千没得？”</p>
<p>中年妇女头也弗敢抬，推了轮椅转身就跑，两个青年后头跟垃𡋤。走出几步，其中一个青年回转来，袋袋里挖出一把角子，边拣边数，畀了劳括币几钿。</p>
<p>老旧个胡梯仿佛唉叹个二胡，一行人下楼了。</p>
<h1 id="大事记">大事记</h1>
<p>1903年：唐家湾水边设摊；庄锡庆出生</p>
<p>1904年：庄妻出生</p>
<p>1908年：唐家湾填河修路，小菜场渐具规模</p>
<p>1917年：张阿姨出生</p>
<p>1922年：锡庆里建成</p>
<p>1923年：天厨味精厂迁至顺昌路330号</p>
<p>1924年：庄子出生</p>
<p>1929年：佛手牌味精冲出上海，驰名世界，天厨味精厂厂房连年扩建</p>
<p>1933年：张阿姨入庄家</p>
<p>1941年：太平洋战争爆发，庄府正门第一次改造</p>
<p>1943年：长女（大张）出生</p>
<p>1945年：日军投降，庄府正门修復</p>
<p>1945年：幼女（小张）出生</p>
<p>1946年：庄妻患病</p>
<p>1947年：日月报馆查先生南渡</p>
<p>1954年：《公私合营暂行条例》通过，庄府正门第二次改造</p>
<p>1956年：庄妻病故，庄锡庆携子逃亡</p>
<p>1958年：第一家房客入住</p>
<p>1960年：小张失联</p>
<p>1961年：大张下乡</p>
<p>1966年：文革开始</p>
<p>1968年：庄府遭雷击，烟囱损坏</p>
<p>1974年：大张离婚回沪</p>
<p>1975年：大张再赴黑龙江谋生</p>
<p>1990年：张阿姨孤独中去世</p>
<p>1993年：庄子遵父遗命至故居寻访张阿姨</p>
<p><strong>2017年：唐家湾小菜场停业待拆</strong></p>
<p><strong>2019年：原天厨味精厂厂房（已被列入4422处不可移动文物）于争议中拆毁</strong></p>
<p><strong>2022年：锡庆里拆迁，百余户移居；经黄浦区区政府评估批准，老树白玉兰被砍倒</strong></p>
<p>自此，庄家往事，随锡庆里一淘，灰飞烟灭了。</p>
<h1 class="footnotes">
注释
</h1>
<section class="footnotes" role="doc-endnotes">
<hr />
<ol>
<li id="fn1" role="doc-endnote"><p>梯子。注：上海话中一般不使用“扶梯”，“胡梯”与“扶梯”并不严格同音。<a href="#fnref1" class="footnote-back" role="doc-backlink">↩︎</a></p></li>
<li id="fn2" role="doc-endnote"><p>人与人之间距离太近，以至于互相挤压。形容人多。<a href="#fnref2" class="footnote-back" role="doc-backlink">↩︎</a></p></li>
<li id="fn3" role="doc-endnote"><p>音同“搭”，意思是地方。<a href="#fnref3" class="footnote-back" role="doc-backlink">↩︎</a></p></li>
<li id="fn4" role="doc-endnote"><p>音同“脱”，意思是“和”。<a href="#fnref4" class="footnote-back" role="doc-backlink">↩︎</a></p></li>
</ol>
</section>


	<img src="庄府二楼平面图.jpg" alt="庄府二楼平面图" style="width: 100%;"></img>
</div>

<!-- wechat start-->
<div class="bdsharebuttonbox" style="display:none;"><xx style="float: left; font-size: 12px;line-height:30px;"> </xx><a href="#" class="bds_weixin" data-cmd="weixin" title="分享到微信" id="wx_share"></a></div>
<script>window._bd_share_config={"common":{"bdSnsKey":{},"bdText":"","bdMini":"2","bdMiniList":false,"bdUrl":"http://shanghainese.tk/%E9%94%A1%E5%BA%86%E9%87%8C%E5%BE%80%E4%BA%8B/","bdPic":"","bdStyle":"1","bdSize":"16"},"share":{}};with(document)0[(getElementsByTagName('head')[0]||body).appendChild(createElement('script')).src='http://bdimg.share.baidu.com/static/api/js/share.js?v=89860593.js?cdnversion='+~(-new Date()/36e5)];</script>
<!-- wechat end-->
<div id="test">
	<span id="test-good">沪</span>
	<span id="test-hard">𡍲</span>
	<span id="test-mobile">𧾁</span>
</div>
</body>
</html>